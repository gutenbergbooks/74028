KULTASYDÄN

Kirj.

Selma Lagerlöf





Porvoossa,
Werner Söderström Osakeyhtiö,
1910.




Ei kukaan, joka näkee hänet kävelemässä kadulla, voi olla
ajattelematta: »Voi poloista raukkaa! Kyttyräselkäinen lapsiparka! Voi
poloista raukkaa!»

Hän ei ole seitsemää vuotta vanhempi, mutta hänen kasvonsa ovat jo
kaitaiset ja kätensä pitkät ja hoikat. Kun hän lähtee kadulle, panee
äiti hänen päällensä jalkoihin asti ulottuvan päällystakin, jossa on
väljä, selän yli laskeutuva kaulus. Ja jokainen, joka puhuttelee häntä,
koettaa varoa silmiään, etteivät ne pysähtyisi katsomaan juuri sitä,
mitä niiden ei tulisi huomata.

Puhuttelija kyselee häneltä hänen nukeistaan ja leikkikaluistaan,
koettaa puhua hänelle kuten tavallisellekin lapselle. Tahtomattaan
tulee korottaneeksi ääntään, jotta se ei vaipuisi säälivään ja
surkuttelevaan sävyyn, jota se alinomaa pyrkii lähenemään.

Meeli on pieni ja hento. Oikeastaan voi häntä tuskin luulla viittä
vuotta vanhemmaksi. Tähän saakka häntä onkin pidetty liian pienenä
käymään koulua, mutta nyt hän saisi alkaa.

»Voi, Amelie, kuinka sinulle tulee hauskaa, kun saat käydä koulussa ja
saat leikkiä toverien kanssa! Se on aivan toista kuin olla kotona isän
ja äidin luona!»

Hän kohottaa pieniä, läpikuultavia kasvojaan ja hymyilee
toivorikkaasti. Mutta aivan varmaan on kaikki tuo puhe tovereista ja
leikeistä hänelle vain tyhjiä sanoja. Tuollaisen herkkätunteisen pikku
raukan täytyy tietysti pakostakin viettää aivan toisenlaista elämää
kuin tavallisen lapsen.

Seuraavalla kerralla, kun hänet kohtaa, saa kuulla, että hän on sekä
alkanut koulun että lopettanut sen. Ja hänen äitinsä sanoo hiljaa
kuiskaamalla, että Meeli ei sietänyt koulunkäyntiä. Lukeminen häneltä
kyllä sujui erinomaisen hyvin, ja toverien kanssa hänellä oli niin
hauskaa, mutta hän väsyi niin, että hänen täytyi maata koko iltapäivä.

Ja puhuttelija onnittelee nyt häntä, kun hän saa olla kotona, niinkuin
onnitteli silloin, kun hän pääsi pois kotoa. »Nyt saakin äiti opettaa
sinua lukemaan. Ja sinun tulee hankkia kukko, joka munii lantin joka
kerta, kun olet oppinut uuden kirjaimen.»

»Ei, Meeli ei opettele lukemaan nyt vielä», sanoo hänen äitinsä. »Hän
saa nyt ensiksi oppia soittamaan pianoa.»

»Rupeaako Meeli soittamaan pianoa?»

»Kyllä, Meeli soittaa niin mielellään. Ja nyt hän saa mennä
opettajattaren luokse, joka antaa hänelle soittotunteja. Meeli ei
väsy, jos saa istua hienossa huoneessa ja soittaa yksin opettajattaren
kanssa. Mutta koulussa oli niin kova melu ja hälinä.»

Ja sitten äiti kuiskaa, että Meelin täytyy saada joskus kulkea kadulla
koululaukku kädessä voidakseen tuntea olevansa kuin muutkin lapset.

Mutta parin viikon päästä on soittokin lopetettu. Meelin selkä tuli
kipeäksi soittaessa. Hän oli liian pieni. Hänen täytyy odottaa ensi
vuoteen.

Meelin äiti huomaa, että lapsi näyttää surulliselta, kun hän kertoo
että soittaminen on täytynyt lopettaa, ja hän lisää heti: »Mutta eihän
se tee mitään; Meelillä on niin paljon tekemistä kotona. Niinhän,
Meeli?»

»Niin», sanoo lapsi, ja ottaa äitiään kädestä ja kiiruhtaa kotiinpäin
täyttämään kaikkia laiminlyötyjä velvollisuuksia, jotka häntä odottavat.

Äitikin lähtee, mutta katsoo taakseen ja pudistaa surullisena päätänsä.
Ei ole vaikea huomata, että lapsi on hänen ainoa harrastuksensa, hänen
ainoa aarteensa, mutta sittenkään ei voi olla ajattelematta, että olisi
kenties parempi molemmille, että lapsi saisi mennä pois. Minkälaiseksi
tulisi hänen elämänsä, hänen, joka on niin heikko ja vaivainen? Voiko
hänestä koskaan tulla muuta kuin taakka vanhemmilleen, jotka ovat
köyhät ja saavat työllään ansaita leipänsä?

Samalla huomaa kyllä, että Meelin äiti on merkillisesti muuttunut,
ikäänkuin hienostunut, sitte kun hän sai kivuloisen tyttären
huolehdittavakseen. Ei olisi kukaan luullut, että hänestä, joka kerran
oli ajattelematon ja huoleton tytön-heiskale, tulisi niin hellä ja
hienotunteinen äiti, sillä sellainen hän juuri ennenkaikkea oli. Oli
tosiaankin ihmeellistä nähdä, kuinka hän oli oppinut suojelemaan lasta,
jottei tämä huomaisi olevansa erilainen kuin kaikki muut.

Välistä, kun Meelin äiti on seisahtunut kadulle juttelemaan jonkun
tuttavan kanssa, sattuu, että hänen miehensä kulkee ohitse,
ollen menossa työpaikalleen. Hän on nuori, voimakas mies, reipas
käytökseltään. Hän on työssä eräällä puusepällä ja ansaitsee hyvin.
Kun hän tulee reippaana ja hyräilee käydessään, näkee Meeli hänet
ja juoksee heti häntä vastaan. Tahdottomasti lakkaa hän silloin
hyräilemästä, ja silmäkulmien väliin ilmestyy pieni ryppy. Hän
kumartuu lapsen yli, silittää hiukan kömpelösti sen poskea ja lähettää
sen takaisin äidin luokse. Hän ei nähtävästi oikein tiedä, miten
hänen on seurusteltava sellaisen herkkätuntoisen olennon kanssa.
Hänestä on kyllä hyvin sääli pientä raukkaa, mutta hän tuntee itsensä
vaivautuneeksi ja onnettomaksi hänen seurassaan, varsinkin näin ulkona
kadulla. Kun isä jatkaa matkaansa, seisoo Meeli ja katsoo hänen
jälkeensä hiukan tuskaisin silmin. On nimittäin niin, että Meeli
ihailee ja jumaloi isäänsä yli kaiken muun, mutta välistä hän tuntuu
huomaavan, että jotakin puuttuu isän rakkaudesta häntä kohtaan. Hän
näyttää alakuloiselta ja sairaalta kääntyessään jälleen äitinsä puoleen.

Toisinaan ei Meeliä näy pitkään aikaan, ja kun sitten taas jonakin
kauniina päivänä kohtaa hänet, niin saa kuulla, että hän on ollut
sairaalassa.

Jos kysyy häneltä, onko hänen ollut vaikea olla sairashuoneella, niin
hän näyttää kummastuvan, ja milteipä hänen äitinsäkin tekee niin. Ei
toki Meelillä ole ollut paha olla sairaalassa. Sehän on paras paikka,
mihin hän voi tulla.

Äiti kertoo, että ensi kerralla kun Meelin piti mennä sairaalaan, hän
oli tuskitellut ja pelännyt, mutta siitä oli jo niin kauan, ettei
hän sitä enää muistanutkaan. Meeli on hyvä ystävä sekä tohtorin että
hoitajattarien kanssa, ja he ovat hänelle niin kilttejä, että hän
viihtyy sairashuoneella paremmin kuin kotonaan. Meelin ei tarvitse
aina maata vuoteessa ollessaan sairaalassa, vaan saa hän olla
ylhäällä melkein koko ajan. Hän kulkee tavallisesti ylihoitajattaren
mukana salista toiseen ja katselee, kuinka sairaita hoidetaan.
Meeli ei ollenkaan pelkää katsella haavoja ja paiseita ja muuta,
josta tavallinen ihminen mieluimmin kääntää silmänsä pois. Kaikki
sairaat ovat mielissään, kun Meeli tulee heidän luokseen. Hän ei
koskaan juttele kenenkään kanssa niin vapaasti kuin sairaitten kanssa
sairashuoneella.

Kyllä sairashuoneella melkein aina on sairaita lapsiakin, ja kun
he ovat toipumistiellä, saavat he juoksennella ulkona käytävissä
niinkuin Meelikin. Mutta Meeli ei paljon välitä lapsista. Hän on
mieluummin hoitajattarien ja vanhempien potilaitten läheisyydessä.
Lapset ovat aina niin rajuliikkeisiä. Hän pelkää aina, että he sysäävät
hänet kumoon.

Kun Meelin äiti kertoo, kuinka mainiosti tyttö viihtyy sairaalassa,
ymmärtää niin hyvin, että siten täytyykin olla. Pienokaisen, joka
ei voi käydä koulussa, täytyy tietysti viihtyä sai- raalassa, jossa
on hiljaista ja rauhallista. Eikä sekään ole kummallista, että hän
tulee avomieliseksi sairaiden seurassa. He eivät katsele häntä niin
tuskastuttavan sääliväisesti kuin terveet. Ja onhan hänellä, joka
juoksentelee jalkeilla tarvitsematta kärsiä tuskia, paljon parempi olo
kuin heillä, jotka makaavat kipujen kourissa.

Äidin puhuessa on Meeli seisonut ja katsellut suurta lappalaiskoiraa,
joka kävellä lönkyttää vastapäisellä jalkakäytävällä, ja kun hän etenee
vähän kauemmaksi mennäkseen koiran luokse, käyttää äiti tilaisuutta
ja kertoo sairashuoneen lääkärin sanoneen hänelle, että Meeli ei
luultavasti voi elää kauan. Hän ei kasva eikä tule suuremmaksi niinkuin
muut lapset, vaan kuihtuu yhä. »Niin, kesän yli hän luuli minun saavan
pitää lapseni, mutta tuskin kauempaa. Oi, mihin minä silloin joudun?»

Kyyneleet tahtovat herahtaa silmiin, mutta ne eivät saa tulla esiin.
Meeli on seisonut ja houkutellut luokseen koiraa, mutta se on mennyt
eteenpäin pysähtymättä. Ja se koira on muuten tavallisesti hyvä ystävä
jokaisen lapsen kanssa siinä korttelissa. Se pysähtyy ja heiluttaa
häntäänsä niin pian kun näkee jonkunkaan heistä. Mutta Meelistä
se nähtävästi ei tahdo olla tietävinäänkään, sillä se menee ohi
välittämättä hä- nen kutsumisistaan.

Meeli palaa äidin luokse sama tuskaisa ilme katseessaan kuin silloin,
kun isä lähettää hänet pois luotaan. Mutta äiti ottaa hänet vastaan
iloisesti hymyillen, ja he jatkavat matkaansa. Varmaankin äiti rakastaa
lasta niin paljon sen tähden, että hänen alati täytyy sitä suojella ja
pitää siitä huolta. Se täyt- tää hänen elämänsä aivan toisella tavoin
kuin terve lapsi olisi tehnyt, ja luonnollisesti hänelle olisi suuri
suru, jos hän kadot- taisi pienen tyttärensä. Mutta kuitenkin se kai
olisi parasta, mitä voisi tapahtua. Sillä millainen ihminen tuosta
pienokaisesta voisi tulla? Millaiseksi voisi elämä hänelle käydä?

Meelin vanhemmat ovat rakentaneet itselleen tuvan kaupungin piirin
ulkopuolelle, aukealle maalle. Tupa on sievä ja soma leikkauksilla
koristettuine ikkunalautoineen ja pienine vihreäksi ja valkoiseksi
maalattuine kuisteilleen. Mutta ei se juuri millään kauniilla paikalla
ole. Te ette voi kuvitella, millaisella kummallisella maaperällä se on.

Kaupunki on vanha kaivoskaupunki, ja kaikkialla sen ympärillä oli
ennen aikaan suuri joukko sulatusuuneja, joista leviävä myrkyllinen
savu hävitti kasvullisuuden koko seudulta. Nykyään sulatusuunit ovat
poissa, mutta luonto ei ole oikein voinut tulla entiselleen niiden
jälkeen. Kaupungin läheisyydessä on vielä laajoja aloja, joilla maa on
alastonta ja paljasta, ilman ainoatakaan puuta tai kasvia, ainoastaan
suurien ja pienien, ympäriinsä hajallaan olevien kivilohkareitten
peittämää. Jos pitää lapion maahan, niin huomaa, että siinä on
kaikkialla pieniä särmikkäitä kuonapalasia, niin ettei se kelpaa
viljeltäväksi. Jos tahtoo siinä jotain kasvattaa, täytyy tuoda multaa
muualta.

Syksyllä, talvella tai keväällä on kuonakentällä tuskin sen pahempi
asua kuin muuallakaan, mutta kun saapuu kesä kuumine, kauniine
päivineen, silloin siellä tulee tukalaa. Varjo- paikasta ei siellä
tietysti ole merkkiäkään, ja kuonansekainen maa kuumenee kovasti
auringonsäteistä. Puolenpäivän aikaan siellä eriää melkein yhtä paljon
lämpöä maasta kuin auringostakin.

On joukko muitakin seikkoja, jotka vaikuttavat sen, että kuonakentällä
viihtyy huonosti. Sakeaa pölyä lentää sinne läheiseltä kadulta, ja
sankkoina pilvinä tupruttavat sinne mustaa, katkuavaa savuaan
veturit, jotka raskaasti tulla puhkuvat kaksi ja kolmekin yhdessä
jyrkkää mäkeä ylöspäin. Siellä ei ole suinkaan niin hyvä ja raitis
ilma kuin voisi odottaa. Jos tuuli on lännessä, tuo se mukanaan
pistävänhajuisia kaasuja sulatusuuneista, ja jos se on pohjoisessa,
on se täynnä paperi- massatehtaan kitkerää, epämiellyttävää hajua.
Kesäpäivinä ei kuonakentällä asuva voi olla kaipaamatta toisille
seuduille, missä on kukkaisia niittyjä ja vehreitä, varjoisia puita. On
luonnotonta, että ei keskellä kesää näe muuta kuin paljasta maata ja
harmaita kivilohkareita.

Mutta juuri tälle kiviaavikolle Meelin isä on rakentanut tupansa. Hän
on aidannut rautalanka-aidalla muutamia neliö- metrejä sen edustalta.
On ehkä tarkotuksena, että siihen tulisi puutarha. Mutta tällä erää ei
maassa ole mitään muuta kuin noita suuria kivilohkareita.

Muutamana aamupäivänä keskellä kuuminta kesää on Meeli polvillaan
erään suuren kivilohkareen edessä. Hän on yksin, sillä äiti on
arka auringonpaisteelle ja oleskelee mieluummin sisällä. Meelistä
sitävastoin on mieluista olla auringonpaisteessa. Hän ei voi koskaan
saada kylläkseen lämmintä.

Yksi kivilohkareista on alapuolelta kovero, niin että se muodostaa
ikäänkuin pienen luolaholvin. Siinä holvissa Meelillä on
leikkihuoneensa. Itse hän ei mahdu sinne, mutta hänen nukkensa ovat
siellä. Hiukan matala on huone nukeillekin, mutta se ei merkitse
niin paljon, sillä Meelin nuket eivät koekaan seiso pystyssä, vaan
makaavat aina vuoteessa. Ne ovat aina sairaina, ja Meelin täytyy
lakkaamatta hoitaa niitä, antaa niille rohtoja, laittaa siteitä,
lohduttaa niitä niiden monissa kivuissa ja vakuuttaa niille, että he
kyllä tulevat terveiksi, kun he vain malttavat olla kärsivällisiä.

Tänään on Meeli kuitenkin jo pari kertaa ollut hoitamassa nukkejaan,
ja hän istuu nyt kuunnellen toisten lasten leikki- mistä, jonka ääniä
kaukaa kuuluu sinne.

Pitkä kesäloma on juuri alkanut, ja lapset ovat koulusta vapaat.
Meeli kuulee joka suunnalta lasten ääniä, kun he leikkivät kaduilla
ja pihoilla. Se houkuttelee ja vetää, eikä hän ole enää huvitettu
liikkumattomista leikkikumppaneistaan. Mutta hän istuu vain ja
kuuntelee, hän ei mene etsimään toisten seuraa. Hän tietää kyllä,
että heidän leikkinsä eivät ole häntä varten. Toiset lapset eivät
ollenkaan huoli häntä mukaansa. Hän on liian arkatuntoinen ja hän
pilaa heidän ilonsa. Niin istuu hän siinä kaipaus mielessään, ja
näyttää siltä kuin kaikki se vaikea ja raskas, mitä hänen elämässään
on, yhtäkkiä olisi tullut hänelle tietoiseksi. Hän tuntee painostavan
helteen ja pahan hajun, hän näkee, että kaikki hänen ympärillään on
rumaa ja hedelmätöntä. Hän tuntee myös, että hän on sairas ja voimaton.
Jotakin puuttuu häneltä. Hetki hetkeltä kuluu, ja yhä alakuloisemmalta
hän näyttää, ja vähitellen nousevat kyyneleet hänen silmiinsä.

Äkkiä hän kuulee helähtävän äänen puhelinlangoista, jotka kulkevat
aivan hänen päänsä päällitse, sitten pari kimakkaa kirahdusta, hätäistä
siipien räpytystä, ja maahan ihan hänen eteensä putoaa pieni lintu. Se
on varpunen, joka on lentänyt varomattomasti, syöksynyt puhelinlankaa
vasten ja pudonnut Meelin puutarhaan. Se räpyttelee kovasti päästäkseen
taas ilmaan, mutta se ei voi liikuttaa kuin toista siipeään. Toinen
näyttää olevan jollain tavalla loukkaantunut. Senpävuoksi varpus-parka
ei voikaan kohota ylös, vaan pyörii ympäri maassa yhdessä kohti. Meeli
katsoo tätä hetken ihan kauhusta kivettyneenä, mutta vähitellen hän
alkaa liikkua. Hän konttaa yhä lähemmäksi lintua, kurkottaa kättänsä
ottaakseen sen kiinni, vetää sen taas takaisin ja tekee saman kokeen
vielä uudestaan, kunnes hänen vihdoin onnistuu nopealla otteella
saada se kiinni. Varpunen pelästyy sanomattomasti, tuijottaa Meeliin
mustilla silmillään eikä tohdi liikahtaakaan. Meeli näkee, että toinen
siipi riippuu velttona alas, ja yrittää nostaa sitä. Silloin varpunen
värähtää kivusta, ummistaa silmänsä ja näyttää aivan kuolleelta. Mutta
Meeli ei pane siihen huomiota, vaan tunnustelee siipeä miettivän
näköisenä ja huomaa että siipiluu on poikki.

Meelin kalpeat kasvot rupeavat hehkumaan ja silmät alkavat loistaa
innosta. Hän siirtyy kiven alla olevan leikkihuoneensa luokse, jossa
hänellä on koko joukko sidetarpeita. Samalla kun hän pitelee varpusta
toisella kädellään, etsii hän toisella esille pari tikkua, pari
liinalappua ja langanpätkiä. Niillä hän ryhtyy lastottamaan varpusen
siipeä, ja kun se on tehty, käärii hän siteen koko linnun ympäri, jotta
sen täytyisi pakostakin pysyä hiljaa. Lopuksi hän asettaa sen sairaiden
nukkien joukkoon vierinkiven alle.

Kun Meeli on suorittanut kaiken tämän, on hän ihan hengästynyt.
Nyt, kun hän on valmis, saattaa hän tuskin henkeä vetää
mielenliikutukseltaan.

Äiti tulee hetken kuluttua ulos huoneesta katsomaan mitä lapsonen
puuhailee. Oli tullut ihan hiljaista ulkona. Pieni olento ei liikkunut
edestakaisin kivilohkareiden välillä, niinkuin tavallisesti.

Kun hän tulee ulos, huomaa hän Meelin istuvan pienellä kivellä
leikkitupansa edessä nukenpukua ompelemassa. Häneen oli tullut
merkillinen rauha ja tyyneys, ei näkynyt ollenkaan sitä tuskallista ja
levotonta ilmettä, joka saattoi tehdä äidin ihan epätoivoiseksi. Ei,
hän istui siinä niin hiljaa ja tyytyväisenä, kuten sellainen, joka on
tullut rauhaan itsensä kanssa.

Kun äiti tulee lähemmäksi, kertoo Meeli hillityin äänin seikkailunsa
varpusen kanssa ja näyttää äidille kuinka hän on laittanut sen
makaamaan holvin alle.

Nyt äiti ymmärtää, mistä tuo suuri rauha on tullut. Meeli leikkii
sairaanhoitajatarta. Hänellä on aivan samanlainen ilme kuin
sairashuoneen sisarilla, kun he istuvat sairasvuoteen ääressä. Hän on
saanut ylleen heidän lempeän tyyneytensä.

»No, nyt pitää sinun oikein pitää huolta varpusesta, niin että se voi
tointua entiselleen», sanoo äiti.

Pienokainen vain nyökäyttää päätään. Sairaanhoitajatarienhan ei pidä
puhua tarpeettomasti, sillä se häiritsee sairaita. Mutta tuo nyökkäys
sanoi selvästi, että mikäli hänestä riippui, niin potilas kyllä tulisi
paranemaan.

— »Saanko minä nähdä sitä?» kysyy äiti ja pistää päänsä kiven alle.

»Minä luulen kyllä, että olisi paras ettei siihen koskettaisi, mutta
jos äiti mielellään haluaa...»

»Ei silti, ei suinkaan! Enhän nyt ole niin utelias. Anna sen vain maata
rauhassa!»

Äiti menee jälleen huoneeseen, mutta lapsi pysyy liikkumatta
paikallaan koko päivän. Ja joka kerta kun äiti menee ulos ja silmää
häneen päin, istuu hän ompelemassa yhtä tyynin ilmein. Nyt kai ei voi
olla puhettakaan, että hän enää kaipaisi toisten lasten luo. Hän oli
varmaan saanut jotain, mikä oli leikkitovereitakin parempaa, nyt kun
hänellä on jotain hoidettavaa ja hellittävää.

On kulunut pari kuukautta, mutta kesä on vieläkin, ja ilma on yhtä
lämmin ja kaunis kuin sinä päivänä, jolloin varpunen putosi Meelin
puutarhaan. Autiolla kuonakentällä on entistäkin kuumempaa ja
helteisempää. Ja kaikki ihmiset, joilla on toimensa niillä seuduin,
kulkevatkin velttoina ja tylsinä ja odottavat vain päivän loppumista.
Ja melkein samoin on lasten laita. He ovat liian raukeita leikkiäkseen.
He seisoskelevat suurissa ryhmissä rautatien ylikäytävän luona ja
odottavat junia, taikka hyppivät edestakaisin kiskojen yli. He eivät
naura usein, mutta joutuvat helposti riitaan. Vähimmästäkin syystä
tiuskuvat he ärjyen toisilleen ja hyökkäävät yhteen ja tappelevat.

Kaikkien ollessa ikävystyneitä ja välinpitämättömiä, elää pieni
kyttyräselkä mitä jännittävintä ja viehättävintä elämää. Hän juoksee
alinomaa puutarhastaan äitinsä luokse ja huu- taa: »Voi kun minulla on
hauskaa! Eikö äitikin tule katso- maan?»

Luolassa kiven alla ei enää ole yhtään ainoata nukkea. Sen sijaan
on siellä useita häkkejä, joista muutamat ovat pahvista, toiset
puutikuista tai teräslangasta. Ne on asetettu kah- teen riviin, jotka
ovat yhtä suoria ja säännöllisiä kuin sairas- huoneen vuoderivit. Mutta
sehän onkin aivan oikein, sillä kiven alusta on nyt oikea sairashuone.
Se on täynnä terveyttään etsiviä hoidokkaita.

Aamupäivän kuluessa Meeli ottaa esiin häkin toisensa perästä,
antaakseen hoitoa niiden asukkaille. Suurimmassa hä- kissa hänellä on
kaunis, valkoinen kyyhkynen, jolla on pahoja haavoja selässä ja päässä.
Se raukka on ollut haukan kynsissä, mutta on viime hetkessä saatu
pelastetuksi ja tuotu Meelille. Ja kyyhkynen ymmärtää varmaan, että
Meeli tahtoo parantaa hänet. Se painautuu ihan liki Meeliä ja asettaa
päänsä hänen poskeaan vasten, kun se otetaan ulos häkistä.

Toisessa häkissä on västäräkki, jonka jalka on mennyt poikki ja on
sentakia lujasti lastotettuna. Se on päässyt jo niin pitkälle, että se
lakkaamatta koettaa astua kipeällä jalallaan. Vaikeinta västäräkkiin
nähden ei olekaan sen parantaminen, vaan ruuan hankkiminen sille.
Onneksi on Meeli viime aikoina saanut joukon ystäviä, jotka auttavat
häntä hankkimaan ruokaa sairaille eläimilleen.

Västäräkin vieressä istuu pieni hiiri aivan hiljaa ja pitää yhtä
jalkaansa koholla. Meelille se on surullinen näky, sillä pikku
hiiri-poloista hän ei voi parantaa. Sen jalka on mennyt poikki
rotanpyydyksessä. Haavan kyllä voi parantaa, mutta hiiri-paran täytyy
nilkuttaa kolmella jalalla elämänikänsä.

Siellä on vielä pari kissanpoikaakin, ihan pieniä vielä. Niillä ei
ole vielä silmiäkään, eivätkä ne voi seisoa jaloillaan. Ne eivät
ole sairaita, mutta niiden emo on hylännyt ne, ja siksi ne on tuotu
Meelille, jotta hän ottaisi ne hoivaansa.

Aina siitä asti kun Meeli noin pari kuukautta sitten ryhtyi parantamaan
siipirikko-varpusta, on hän ollut ihan yhtä mittaa työssä parantaessaan
sairaita pikkueläimiä. Hänellä on aivan tavaton taipumus tällaiseen
työhön. Ja hän saa aikaan oikeita ihmeparantumisia. Mutta kylläpä
onkin loppumaton se kärsivällisyys ja rakkaus, jota hän osottaa
kaikille sairailleen. Mielellään hän olisi niiden tähden nukkumatta
ja syömättäkin. Ja hänelle on sitten ihan sama, mitä lajia eläimiä hän
parantaa. Hän ottaa hoivatakseen ketunpojan tai äkäisen huuhkajan yhtä
mielellään kuin pienen kananpojan. Kunhan ne vain ovat sai- raita,
niin hellii hän niitä yhtä rakkaasti. Hän on niin näppärä ja kätevä
ja käyttää sormiaan niin sievästi, että hän voisi lastottaa vaikka
hämähäkin jalan.

Ihmiset eivät koskaan ole nähneet mitään niin huvittavaa kuin tämä
Meelin sairashuone on. Koko lähiseutu seuraa innolla hänen kokeitaan,
ja usein tulee vieraita oikein asiasta tehden kuonakentälle katsomaan
Meeliä ja hänen sairaita eläimiään. Ja vieraat eivät voi kyllikseen
ihmetellä, kuinka hän osaa tehdä sellaista. Meeli ei hoida eläimiä sitä
varten, että hän saisi siitä kiitosta, mutta kuitenkin tuntuu hyvin
hauskalta, kun ihmiset sanovat, että hän on kiltti ja kelpo tyttö ja
ettei kuka hyvänsä pystyisi siihen mihin hän. Hänelle tekee oikein
hyvää kuulla sitä.

Meelin äiti on heti alunpitäen ymmärtänyt, että tämä oli hänen pikku
tyttärelleen oikeaa ajanvietettä, ja hän se aluksi hankkikin potilaita
hänelle. Nyt ei hänen enää tarvinnut siitä huolehtia. Koko lähiseutu
etsi Meelille hoidettavia. Kun vain joku löysi jonkun pikkuelävän, joka
jollakin tavalla oli loukkaantunut, niin tuotiin se hänelle.

Meeli ei enää ollenkaan ikävöinyt toisten lasten joukkoon heidän
leikkikentilleen. Siihen sijaan oli toisten lasten joukossa monta,
jotka halulla odottivat, milloin pääsisivät hänen luokseen. Mutta
kaikkia lapsiapa ei otettukaan vastaan. Katsottiin hyvin suureksi
armoksi, kun sai tulla rautalanka-aidan sisäpuolelle ja katsoa päältä
kun Meeli hoiti sairaitaan. Isot, vallattomat pojat seisoivat ihan
Meelin vieressä ja vapisivat vain pelosta, ettei hän sietäisi heitä
lähellään. He käyttivät enimmän osan joutoaikaansa hakeakseen ruokaa
hänen eläimilleen. Se olikin varmin keino, jonka avulla sai luvan
päästä hänen hoi- tolaansa.

Mutta nuo isot pojat eivät olleet ainoat, jotka Meeli oli saanut
ystävikseen. Koko tänä aikana hän oli tehnyt merkillisiä vallotuksia
toisen toisensa jälkeen. Mitä uskomattomimpiakin tapauksia oli
sattunut.

Herkkukaupassa kadun hienoimman kadun varrella oli vanha
puotipalvelija, jolla oli kanarialintu. Tämä lintu oli aivan
erinomainen laulaja, ja puotimies piti siitä enemmän kuin mistään
muusta maailmassa. Mutta eräänä päivänä oli puotimies seisonut
kyyneleet silmissä myymäpöytänsä takana ja kertonut ostajilleen, että
hänen kanarialintunsa oli sairas, niin sairas, että hän pelkäsi sen
kuolevan. Meelin äiti tuli ihan sattumalta menneeksi tuohon hienoon
puotiin juuri sinä päivänä ja kuuli puotimiehen valitukset. Hän sanoi
silloin jotain siihen suuntaan, että hänen Meelinsä varmaan voisi
parantaa linnun. Puoti- mies ei vastannut siihen mitään, vaan oli
pikemmin sen näköinen kuin olisi Meelin äiti esittänyt hänelle jotain
kerrassaan sopimatonta. Mutta seuraavana päivänä tuli hän itse käymään
kuonakentällä Meelin pienellä kotituvalla ja katsoi, kun Meeli hoiteli
sairaitaan. Ja varmaan hän rupesi luottamaan Meelin kykyyn, koska tuli
hetken perästä uudestaan rakas kanarialintunsa mukanaan ja uskoi sen
hänen hoitoonsa. Meelillä oli niin merkillinen vaisto, että melkein
olisi voinut luulla, että eläimet sanoivat hänelle, mikä heitä vaivasi.
Hän sai heti selville, mikä kanarialinnulla oli vikana, ja hän paransi
sen. Ja senjälkeen ei Meelin äiti koskaan käynyt herkkukaupassa ilman
että sai pussin rusinoita tai palan rintasokeria Meelille tuliaisiksi.
Puotimies kertoi kaikille ostajilleen hänestä. Meeli tuli ihan
kuuluisaksi vain tuon yhden kanarialinnun takia.

Niin, ja sitten oli se vanha lappalaiskoira, joka aina tähän asti ei
vähääkään ollut Meelistä välittänyt. Koiralla oli totutut tapansa,
joita se seurasi päivä päivältä. Ja joka päivä se aamu- kävelyllään
meni Meelin kodin sivuitse, mutta ei ollut näkevinäänkään Meeliä,
joka seisoi veräjällä ja kutsui sitä. Mutta muutamana päivänä oli
koira pahasti ontunut kulkiessaan ohi aamusella, ja palatessaan se oli
seisahtunut veräjälle ja paneutunut maata ja vinkunut valittavasti,
ikäänkuin ei olisi jaksanut kulkea kauemmaksi. Meeli oli mennyt sen
luokse, katsonut sen kipeää jalkaa ja hyvin varovasti vetänyt siitä
pois lasi- sirun, joka oli tarttunut sen varpaiden väliin. Seuraavana
aamuna, kun koira meni ohitse, oli se taas terve ja reipas. Mutta
se pysähtyi kuitenkin veräjälle ja odotti kunnes Meeli tuli ulos.
Silloin se antoi hänelle kättä ja nuoli hänen sormiaan ja meni sitten
tiehensä. Samalla tapaa se teki joka aamu, sillä mihin se kerran oli
tottunut, sitä se teki sitten jatkuvasti. Meelille se oli kovasti
mieleen, kun hän oli voinut voittaa itselleen vanhan lappalaiskoiran
suosion.

Se, joka valmisti kaikki ne häkit, mitä Meeli tarvitsi säilyttääkseen
eläimiään, oli hänen isänsä. Hän ei ollut milloinkaan ollut niin
hellä Meelille kuin näinä viime aikoina. Ennen hän ei ollut tahtonut
leikkiä Meelin kanssa eikä tietänyt mistä olisi hänen kanssaan
puhellut. Mutta sittenkun Meeli oli alkanut sairaanhoitonsa, oli
isä samoinkuin muutkin ruvennut tuntemaan suurta mielenkiintoa
häntä kohtaan. Hänellä oli hauskaa lapsen seurassa, ja heti kotiin
tultuaan hän aina haki Meelin ja kyseli häneltä, miten västäräkki tai
kissanpojat jaksoivat. Päivällislomalla ollessaan hän toisinaan
tuskin ennätti syödäkään. Hän olisi mieluummin istunut ulkona Meelin
luona ja katsellut, kun hän hoiti potilaitaan. Ja hän teki kaikki
häkit mitä Meeli tarvitsi. Hän huolehti sairaitten parantumisesta yhtä
suuresti kuin Meeli itse. Eikä mikään tehnyt Meeliä niin onnelliseksi
kuin tämä isän osaaottavaisuus. Se suorastaan antoi hänelle uutta
elämää. Hän tuli iloiseksi, luottavaiseksi ja huolettomaksi, aivan kuin
tavallinen lapsi.

Nyt on, kuten jo sanoin, kirkas kesäpäivä, ja Meeli istuu maassa
luolansa edessä. Hän on niin kiintynyt työhönsä, ettei huomaakaan
kahta mustapukuista sairaanhoitajatarta, jotka tulevat kuonakenttää
pitkin ja suuntaavat kulkunsa Meelin kotia kohti. Hän ei kuule mitään
sittenkään, kun he avaavat veräjän ja tulevat aitauksen sisäpuolelle.
Vasta kun he ovat aivan hä- nen vieressään, huomaa hän heidät.

Meeli punastuu hämmästyksestä. Eikös se ole sairaalan ylihoitajatar,
hänen paras ystävänsä, joka siinä seisoo? Ja sisar Anna, hänen lähinnä
paras ystävänsä, on hänen kanssaan. Hänen mieleensä juolahtaa, että
he ovat tulleet katsomaan hä- nen sairaalaansa, mutta hän poistaa sen
ajatuksen mielestään, niinkuin se olisi aivan liian vaativainen. Mutta
seuraavassa hetkessä sanoo ylihoitajatar kuitenkin: »Nyt sinun pitää
näyt- tää meille sairaalasi, Meeli. Me olemme kuulleet, että sinulla on
niin paljon potilaita.»

Meeli punastuu eikä tahdo näyttää. Häntä hävettää näyt- tää oikeille
sairaanhoitajille pieniä mitättömiä laitoksiaan.

»Sinä olet niin monta kertaa saanut nähdä meidän sairas- huoneemme»,
sanoo ylihoitajatar. »Nyt sinä saat näyttää meille omasi.»

Ja silloin Meeli tietysti näyttää sairaalansa, ja ylihoitajatar ja
toinen sisar tulevat kovin huvitetuiksi. He ottavat selvän kaikkien
potilaitten taudeista ja kysyvät Meeliltä miten hän hoitaa niitä. Ja
Meeli innostuu saadessaan puhua sairaanhoidosta sellaisten kanssa,
jotka ymmärtävät asiaa.

Äiti tulee ulos ja ottaa osaa keskusteluun. Hän kertoo sellaista, mistä
Meeli itse ei ole tahtonut puhua, niinkuin niistä isoista pojista,
joista on tullut niin hyvät ystävät Meelin kanssa, ja lappalaiskoirasta
ja kanarialinnusta.

Kun hoitajattaret lähtevät, saattaa äiti heitä pitkän matkaa kaupunkiin
päin saadakseen puhua Meelistä.

»Hänestä tulee parempi sairaanhoitajatar kuin meistä kumpikaan, kun
hän tulee suureksi», sanoo ylihoitajatar.

»Kun hän tulee suureksi», kertaa äiti hitaasti. »Sisar tie- tää, mitä
tohtori on sanonut. Hän ei voi elää.»

»Nyt hän kyllä voi elää. Hänhän on ruvennut kasva- maan. Näkeehän sen,
että hän on saanut jotain minkä eteen elää.»

Mutta Meeli istuu pihalla kivilohkareitten keskellä ja miettii sitä,
että ylihoitajatar ja sisar Anna ovat olleet siellä ja katselleet hänen
sairaalaansa.

Se on suurinta mitä hänelle on voinut tapahtua. Voi kuinka Meeli on
onnellinen! Ei koko kaupungissa ole yhtään lasta, joka olisi niin
onnellinen kuin hän.
